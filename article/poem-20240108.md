---
layout: post
---
## 池上二绝
**〔唐〕白居易**

山僧对棋坐，局上竹阴清。

映竹无人见，时闻下子声。

<br>

小娃撑小艇，偷采白莲回。

不解藏踪迹，浮萍一道开。

## 望岳
**〔唐〕杜甫**

岱宗夫如何？齐鲁青未了。

造化钟神秀，阴阳割昏晓。

荡胸生曾云，决眦入归鸟。

会当凌绝顶，一览众山小。

## 北风行
**〔唐〕李白**

烛龙栖寒门，光曜犹旦开。

日月照之何不及此？惟有北风号怒天上来。

燕山雪花大如席，片片吹落轩辕台。

幽州思妇十二月，停歌罢笑双蛾摧。

倚门望行人，念君长城苦寒良可哀。

别时提剑救边去，遗此虎文金鞞靫。

中有一双白羽箭，蜘蛛结网生尘埃。

箭空在，人今战死不复回。

不忍见此物，焚之已成灰。

黄河捧土尚可塞，北风雨雪恨难裁。

## 生查子·关山魂梦长
**〔宋〕晏几道**

关山魂梦长，鱼雁音尘少。两鬓可怜青，只为相思老。

归梦碧纱窗，说与人人道。真个别离难，不似相逢好。

## 登幽州台歌
**〔唐〕陈子昂**

前不见古人，后不见来者。

念天地之悠悠，独怆然而涕下！

## 竹枝词二首·其一
**〔唐〕刘禹锡**

杨柳青青江水平，闻郎江上唱歌声。

东边日出西边雨，道是无晴却有晴。

## 题诗后
**〔唐〕贾岛**

两句三年得，一吟双泪流。

知音如不赏，归卧故山秋。

## 寄扬州韩绰判官
**〔唐〕杜牧**

青山隐隐水迢迢，秋尽江南草未凋。

二十四桥明月夜，玉人何处教吹箫？

## 竹石
**〔清〕郑燮**

咬定青山不放松，立根原在破岩中。

千磨万击还坚劲，任尔东西南北风。
