# 诗抄（2024-01-10）

## 黄鹤楼
**〔唐〕崔颢**

昔人已乘黄鹤去，此地空余黄鹤楼。

黄鹤一去不复返，白云千载空悠悠。

晴川历历汉阳树，芳草萋萋鹦鹉洲。

日暮乡关何处是？烟波江上使人愁。

## 枫桥夜泊
**〔唐〕张继**

月落乌啼霜满天，江枫渔火对愁眠。

姑苏城外寒山寺，夜半钟声到客船。

## 月下独酌·其一
**〔唐〕李白**

花间一壶酒，独酌无相亲。

举杯邀明月，对影成三人。

月既不解饮，影徒随我身。

暂伴月将影，行乐须及春。

我歌月徘徊，我舞影零乱。

醒时同交欢，醉后各分散。

永结无情游，相期邈云汉。

## 宴词
**〔唐〕王之涣**

长堤春水绿悠悠，畎入漳河一道流。

莫听声声催去棹，桃溪浅处不胜舟。

## 将赴湖州留题亭菊
**〔唐〕杜牧**

陶菊手自种，楚兰心有期。

遥知渡江日，正是撷芳时。

## 南歌子（送周机宜之益昌）
**〔宋〕陆游**

异县相逢晚，中年作别难。暮秋风雨客衣寒。又向朝天门外、话悲欢。

瘦马行霜栈，轻舟下雪滩。乌奴山下一林丹。为说三年常寄、梦魂间。

## 卜算子·咏梅
**〔宋〕陆游**

驿外断桥边，寂寞开无主。已是黄昏独自愁，更着风和雨。

无意苦争春，一任群芳妒。零落成泥碾作尘，只有香如故。

## 夜雨寄北
**〔唐〕李商隐**

君问归期未有期，巴山夜雨涨秋池。

何当共剪西窗烛，却话巴山夜雨时。

## 寒菊
**〔宋〕郑思肖**

花开不并百花丛，独立疏篱趣未穷。

宁可枝头抱香死，何曾吹落北风中。

## 静夜思
**〔唐〕李白**

床前明月光，疑是地上霜。

举头望明月，低头思故乡。

## 春晓
**〔唐〕孟浩然**

春眠不觉晓，处处闻啼鸟。

夜来风雨声，花落知多少。

## 登鹳雀楼
**〔唐〕王之涣**

白日依山尽，黄河入海流。

欲穷千里目，更上一层楼。

## 鹿柴
**〔唐〕王维**

空山不见人，但闻人语响。

返景入深林，复照青苔上。

## 赠汪伦
**〔唐〕李白**

李白乘舟将欲行，忽闻岸上踏歌声。

桃花潭水深千尺，不及汪伦送我情。

## 八阵图
**〔唐〕杜甫**

功盖三分国，名成八阵图。

江流石不转，遗恨失吞吴。

## 渔歌子·西塞山前白鹭飞
**〔唐〕张志和**

西塞山前白鹭飞，桃花流水鳜鱼肥。

青箬笠，绿蓑衣，斜风细雨不须归。

## 白雪歌送武判官归京
**〔唐〕岑参**

北风卷地白草折，胡天八月即飞雪。

忽如一夜春风来，千树万树梨花开。

散入珠帘湿罗幕，狐裘不暖锦衾薄。

将军角弓不得控，都护铁衣冷难着。

瀚海阑干百丈冰，愁云惨淡万里凝。

中军置酒饮归客，胡琴琵琶与羌笛。

纷纷暮雪下辕门，风掣红旗冻不翻。

轮台东门送君去，去时雪满天山路。

山回路转不见君，雪上空留马行处。

## 忆江南
**〔唐〕白居易**

江南好，风景旧曾谙。日出江花红胜火，春来江水绿如蓝。能不忆江南？

### [诗抄目录](../poem.md)
