# 诗抄（2024-01-08）

## 池上二绝
**〔唐〕白居易**

山僧对棋坐，局上竹阴清。

映竹无人见，时闻下子声。

<br>

小娃撑小艇，偷采白莲回。

不解藏踪迹，浮萍一道开。

## 望岳
**〔唐〕杜甫**

岱宗夫如何？齐鲁青未了。

造化钟神秀，阴阳割昏晓。

荡胸生曾云，决眦入归鸟。

会当凌绝顶，一览众山小。

## 北风行
**〔唐〕李白**

烛龙栖寒门，光曜犹旦开。

日月照之何不及此？惟有北风号怒天上来。

燕山雪花大如席，片片吹落轩辕台。

幽州思妇十二月，停歌罢笑双蛾摧。

倚门望行人，念君长城苦寒良可哀。

别时提剑救边去，遗此虎文金鞞靫。

中有一双白羽箭，蜘蛛结网生尘埃。

箭空在，人今战死不复回。

不忍见此物，焚之已成灰。

黄河捧土尚可塞，北风雨雪恨难裁。

## 生查子·关山魂梦长
**〔宋〕晏几道**

关山魂梦长，鱼雁音尘少。两鬓可怜青，只为相思老。

归梦碧纱窗，说与人人道。真个别离难，不似相逢好。

## 登幽州台歌
**〔唐〕陈子昂**

前不见古人，后不见来者。

念天地之悠悠，独怆然而涕下！

## 竹枝词二首·其一
**〔唐〕刘禹锡**

杨柳青青江水平，闻郎江上唱歌声。

东边日出西边雨，道是无晴却有晴。

## 题诗后
**〔唐〕贾岛**

两句三年得，一吟双泪流。

知音如不赏，归卧故山秋。

## 寄扬州韩绰判官
**〔唐〕杜牧**

青山隐隐水迢迢，秋尽江南草未凋。

二十四桥明月夜，玉人何处教吹箫？

## 竹石
**〔清〕郑燮**

咬定青山不放松，立根原在破岩中。

千磨万击还坚劲，任尔东西南北风。

## 卜算子·黄州定慧院寓居作
**〔宋〕苏轼**

缺月挂疏桐，漏断人初静。谁见幽人独往来，缥缈孤鸿影。

惊起却回头，有恨无人省。拣尽寒枝不肯栖，寂寞沙洲冷。

## 江城子·乙卯正月二十日夜记梦
**〔宋〕苏轼**

十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。

夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。

## 旅夜书怀
**〔唐〕杜甫**

细草微风岸，危樯独夜舟。

星垂平野阔，月涌大江流。

名岂文章著，官应老病休。

飘飘何所似，天地一沙鸥。

## 金乡送韦八之西京
**〔唐〕李白**

客自长安来，还归长安去。

狂风吹我心，西挂咸阳树。

此情不可道，此别何时遇。

望望不见君，连山起烟雾。

## 如梦令·昨夜雨疏风骤
**〔宋〕李清照**

昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。

## 离思五首·其四
**〔唐〕元稹**

曾经沧海难为水，除却巫山不是云。

取次花丛懒回顾，半缘修道半缘君。

## 长相思·山一程
**〔清〕纳兰性德**

山一程，水一程，身向榆关那畔行，夜深千帐灯。

风一更，雪一更，聒碎乡心梦不成，故园无此声。

## 赋得古原草送别
**〔唐〕白居易**

离离原上草，一岁一枯荣。

野火烧不尽，春风吹又生。

远芳侵古道，晴翠接荒城。

又送王孙去，萋萋满别情。

## 赠花卿
**〔唐〕杜甫**

锦城丝管日纷纷，半入江风半入云。

此曲只应天上有，人间能得几回闻。

## 枉凝眉
**〔清〕曹雪芹**

一个是阆苑仙葩，一个是美玉无瑕。

若说没奇缘，今生偏又遇着他；

若说有奇缘，如何心事终虚化？

一个枉自嗟呀，一个空劳牵挂。

一个是水中月，一个是镜中花。

想眼中能有多少泪珠儿，怎禁得秋流到冬尽，春流到夏！
