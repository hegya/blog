# 诗抄（2024-02-04）

## 浣溪沙·一曲新词酒一杯

**〔宋〕晏殊**

一曲新词酒一杯，去年天气旧亭台。夕阳西下几时回？

无可奈何花落去，似曾相识燕归来。小园香径独徘徊。

## 闻乐天授江州司马

**〔唐〕元稹**

残灯无焰影幢幢，此夕闻君谪九江。

垂死病中惊坐起，暗风吹雨入寒窗。

## 夜宿山寺

**〔唐〕李白**

危楼高百尺，手可摘星辰。

不敢高声语，恐惊天上人。

## 春夜洛城闻笛

**〔唐〕李白**

谁家玉笛暗飞声，散入春风满洛城。

此夜曲中闻折柳，何人不起故园情。

## 行路难·其一

**〔唐〕李白**

金樽清酒斗十千，玉盘珍羞直万钱。（羞 同：馐；直 同：值）

停杯投箸不能食，拔剑四顾心茫然。

欲渡黄河冰塞川，将登太行雪满山。（雪满山 一作：雪暗天）

闲来垂钓碧溪上，忽复乘舟梦日边。（碧 一作：坐）

行路难，行路难，多歧路，今安在？

长风破浪会有时，直挂云帆济沧海。

## 上皇西巡南京歌十首·其二

**〔唐〕李白**

九天开出一成都，万户千门入画图。

草树云山如锦绣，秦川得及此间无。

## 西江月·夜行黄沙道中

**〔宋〕辛弃疾**

明月别枝惊鹊，清风半夜鸣蝉。稻花香里说丰年，听取蛙声一片。

七八个星天外，两三点雨山前。旧时茅店社林边，路转溪桥忽见。（溪桥 一作：溪头）

## 南乡子·登京口北固亭有怀

**〔宋〕辛弃疾**

何处望神州？满眼风光北固楼。千古兴亡多少事？悠悠。不尽长江滚滚流。

年少万兜鍪，坐断东南战未休。天下英雄谁敌手？曹刘。生子当如孙仲谋。

## 梅花绝句

**〔宋〕陆游**

当年走马锦城西，曾为梅花醉似泥。

二十里中香不断，青羊宫到浣花溪。

## 诉衷情·当年万里觅封侯

**〔宋〕陆游**

当年万里觅封侯，匹马戍梁州。关河梦断何处？尘暗旧貂裘。

胡未灭，鬓先秋，泪空流。此生谁料，心在天山，身老沧洲。

## 归园田居·其一

**〔魏晋〕陶渊明**

少无适俗韵，性本爱丘山。

误落尘网中，一去三十年。（误落 一作：误入）

羁鸟恋旧林，池鱼思故渊。

开荒南野际，守拙归园田。

方宅十余亩，草屋八九间。

榆柳荫后檐，桃李罗堂前。

暧暧远人村，依依墟里烟。

狗吠深巷中，鸡鸣桑树颠。

户庭无尘杂，虚室有余闲。

久在樊笼里，复得返自然。

## 踏莎行·杨柳回塘

**〔宋〕贺铸**

杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。

返照迎潮，行云带雨。依依似与骚人语。当年不肯嫁春风，无端却被秋风误。

## 木瓜

**〔先秦〕诗经**

投我以木瓜，报之以琼琚。匪报也，永以为好也！

投我以木桃，报之以琼瑶。匪报也，永以为好也！

投我以木李，报之以琼玖。匪报也，永以为好也！

## 木兰花·拟古决绝词柬友

**〔清〕纳兰性德**

人生若只如初见，何事秋风悲画扇。等闲变却故人心，却道故人心易变。（一作：却道故心人易变）

骊山语罢清宵半，泪雨霖铃终不怨。何如薄幸锦衣郎，比翼连枝当日愿。（一作：泪雨零 / 夜雨霖）

## 浣溪沙·残雪凝辉冷画屏

**〔清〕纳兰性德**

残雪凝辉冷画屏，落梅横笛已三更，更无人处月胧明。

我是人间惆怅客，知君何事泪纵横，断肠声里忆平生。

## 饮中八仙歌

**〔唐〕杜甫**

知章骑马似乘船，眼花落井水底眠。

汝阳三斗始朝天，道逢麴车口流涎，恨不移封向酒泉。

左相日兴费万钱，饮如长鲸吸百川，衔杯乐圣称避贤。

宗之潇洒美少年，举觞白眼望青天，皎如玉树临风前。

苏晋长斋绣佛前，醉中往往爱逃禅。

李白斗酒诗百篇，长安市上酒家眠，（斗酒 一作：一斗）

天子呼来不上船，自称臣是酒中仙。

张旭三杯草圣传，脱帽露顶王公前，挥毫落纸如云烟。

焦遂五斗方卓然，高谈雄辩惊四筵。

## 春风

**〔清〕袁枚**

春风如贵客，一到便繁华。

来扫千山雪，归留万国花。

### [诗抄目录](../poem.md)
