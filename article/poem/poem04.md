# 诗抄（2023-12-28）

## 芙蓉楼送辛渐

**〔唐〕王昌龄**

寒雨连江夜入吴，平明送客楚山孤。

洛阳亲友如相问，一片冰心在玉壶。

## 早春呈水部张十八员外

**〔唐〕韩愈**

天街小雨润如酥，草色遥看近却无。

最是一年春好处，绝胜烟柳满皇都。

## 南园十三首·其五

**〔唐〕李贺**

男儿何不带吴钩，收取关山五十州。

请君暂上凌烟阁，若个书生万户侯？

## 焚书坑

**〔唐〕章碣**

竹帛烟销帝业虚，关河空锁祖龙居。

坑灰未冷山东乱，刘项原来不读书。

## 从军行七首·其四

**〔唐〕王昌龄**

青海长云暗雪山，孤城遥望玉门关。

黄沙百战穿金甲，不破楼兰终不还。

## 问刘十九

**〔唐〕白居易**

绿蚁新醅酒，红泥小火炉。

晚来天欲雪，能饮一杯无？

## 逢雪宿芙蓉山主人

**〔唐〕刘长卿**

日暮苍山远，天寒白屋贫。

柴门闻犬吠，风雪夜归人。

## 相见欢·无言独上西楼

**〔五代〕李煜**

无言独上西楼，月如钩。寂寞梧桐深院锁清秋。

剪不断，理还乱，是离愁。别是一般滋味在心头。

## 西江月·平山堂

**〔宋〕苏轼**

三过平山堂下，半生弹指声中。十年不见老仙翁，壁上龙蛇飞动。

欲吊文章太守，仍歌杨柳春风。休言万事转头空，未转头时皆梦。

## 菩提偈

**〔唐〕惠能**

菩提本无树，明镜亦非台。

佛性常清净，何处有尘埃！

<br>

身是菩提树，心为明镜台。

明镜本清净，何处染尘埃！

<br>

菩提本无树，明镜亦非台。

本来无一物，何处惹尘埃！

<br>

菩提只向心觅，何劳向外求玄？

听说依此修行，西方只在目前！

## 浪淘沙·其八

**〔唐〕刘禹锡**

莫道谗言如浪深，莫言迁客似沙沉。

千淘万漉虽辛苦，吹尽狂沙始到金。

## 潍县署中画竹呈年伯包大中丞括

**〔清〕郑燮**

衙斋卧听萧萧竹，疑是民间疾苦声。

些小吾曹州县吏，一枝一叶总关情。

## 节妇吟·寄东平李司空师道

**〔唐〕张籍**

君知妾有夫，赠妾双明珠。

感君缠绵意，系在红罗襦。

妾家高楼连苑起，良人执戟明光里。

知君用心如日月，事夫誓拟同生死。

还君明珠双泪垂，恨不相逢未嫁时。

## 钗头凤·红酥手

**〔宋〕陆游**

红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。

春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！

## 水调歌头·明月几时有

**〔宋〕苏轼**

丙辰中秋，欢饮达旦，大醉，作此篇，兼怀子由。

<br>

明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。

转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。

## 九月九日忆山东兄弟

**〔唐〕王维**

独在异乡为异客，每逢佳节倍思亲。

遥知兄弟登高处，遍插茱萸少一人。

## 醉花阴·薄雾浓云愁永昼

**〔宋〕李清照**

薄雾浓云愁永昼，瑞脑销金兽。佳节又重阳，玉枕纱厨，半夜凉初透。

东篱把酒黄昏后，有暗香盈袖。莫道不销魂，帘卷西风，人比黄花瘦。

## 示儿

**〔宋〕陆游**

死去元知万事空，但悲不见九州同。

王师北定中原日，家祭无忘告乃翁。

### [诗抄目录](../poem.md)
