---
layout: post
---
## 嫦娥
**〔唐〕李商隐**

云母屏风烛影深，长河渐落晓星沉。

嫦娥应悔偷灵药，碧海青天夜夜心。

## 书湖阴先生壁二首
**〔宋〕王安石**

茅檐长扫净无苔，花木成畦手自栽。

一水护田将绿绕，两山排闼送青来。

<br>

桑条索漠楝花繁，风敛余香暗度垣。

黄鸟数声残午梦，尚疑身属半山园。

## 己亥杂诗·其五
**〔清〕龚自珍**

浩荡离愁白日斜，吟鞭东指即天涯。

落红不是无情物，化作春泥更护花。

## 破阵子·为陈同甫赋壮词以寄之
**〔宋〕辛弃疾**

醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。

马作的卢飞快，弓如霹雳弦惊。了却君王天下事，赢得生前身后名。可怜白发生！

## 春夜喜雨
**〔唐〕杜甫**

好雨知时节，当春乃发生。

随风潜入夜，润物细无声。

野径云俱黑，江船火独明。

晓看红湿处，花重锦官城。

## 冬夜读书示子聿
**〔宋〕陆游**

古人学问无遗力，少壮工夫老始成。

纸上得来终觉浅，绝知此事要躬行。

## 游子吟
**〔唐〕孟郊**

慈母手中线，游子身上衣。

临行密密缝，意恐迟迟归。

谁言寸草心，报得三春晖。

## 丑奴儿·书博山道中壁
**〔宋〕辛弃疾**

少年不识愁滋味，爱上层楼。爱上层楼，为赋新词强说愁。

而今识尽愁滋味，欲说还休。欲说还休，却道“天凉好个秋”！

## 江城子·密州出猎
**〔宋〕苏轼**

老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。

酒酣胸胆尚开张。鬓微霜，又何妨！持节云中，何日遣冯唐？会挽雕弓如满月，西北望，射天狼。
