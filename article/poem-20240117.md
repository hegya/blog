# 诗抄（2024-01-17）

## 月夜忆舍弟

**〔唐〕杜甫**

戍鼓断人行，边秋一雁声。（边秋 一作:秋边）

露从今夜白，月是故乡明。

有弟皆分散，无家问死生。

寄书长不达，况乃未休兵。

## 怨情

**〔唐〕李白**

美人卷珠帘，深坐蹙蛾眉。（蹙 一作：颦）

但见泪痕湿，不知心恨谁。

## 题李凝幽居

**〔唐〕贾岛**

闲居少邻并，草径入荒园。

鸟宿池边树，僧敲月下门。

过桥分野色，移石动云根。

暂去还来此，幽期不负言。

## 卖炭翁

**〔唐〕白居易**

卖炭翁，伐薪烧炭南山中。

满面尘灰烟火色，两鬓苍苍十指黑。

卖炭得钱何所营？身上衣裳口中食。

可怜身上衣正单，心忧炭贱愿天寒。

夜来城外一尺雪，晓驾炭车辗冰辙。

牛困人饥日已高，市南门外泥中歇。

翩翩两骑来是谁？黄衣使者白衫儿。

手把文书口称敕，回车叱牛牵向北。

一车炭，千余斤，宫使驱将惜不得。

半匹红纱一丈绫，系向牛头充炭直。（红纱 一作：红绡）

## 十五夜望月

**〔唐〕王建**

中庭地白树栖鸦，冷露无声湿桂花。

今夜月明人尽望，不知秋思落谁家。

## 赠刘景文

**〔宋〕苏轼**

荷尽已无擎雨盖，菊残犹有傲霜枝。

一年好景君须记，最是橙黄橘绿时。（最是 一作：正是）

## 小重山·昨夜寒蛩不住鸣

**〔宋〕岳飞**

昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。

白首为功名。旧山松竹老，阻归程。欲将心事付瑶琴。知音少，弦断有谁听？

## 望洞庭湖赠张丞相

**〔唐〕孟浩然**

八月湖水平，涵虚混太清。

气蒸云梦泽，波撼岳阳城。

欲济无舟楫，端居耻圣明。

坐观垂钓者，徒有羡鱼情。

## 送杜少府之任蜀州

**〔唐〕王勃**

城阙辅三秦，风烟望五津。

与君离别意，同是宦游人。

海内存知己，天涯若比邻。

无为在歧路，儿女共沾巾。

## 论诗三十首·十二

**〔金〕元好问**

望帝春心托杜鹃，佳人锦瑟怨华年。

诗家总爱西昆好，独恨无人作郑笺。

## 清平乐·村居

**〔宋〕辛弃疾**

茅檐低小，溪上青青草。醉里吴音相媚好，白发谁家翁媪？

大儿锄豆溪东，中儿正织鸡笼。最喜小儿亡赖，溪头卧剥莲蓬。（亡 同：无）

## 滁州西涧

**〔唐〕韦应物**

独怜幽草涧边生，上有黄鹂深树鸣。

春潮带雨晚来急，野渡无人舟自横。

## 忆扬州

**〔唐〕徐凝**

萧娘脸薄难胜泪，桃叶眉尖易觉愁。

天下三分明月夜，二分无赖是扬州。

## 夏日绝句

**〔宋〕李清照**

生当作人杰，死亦为鬼雄。

至今思项羽，不肯过江东。

## 约客

**〔宋〕赵师秀**

黄梅时节家家雨，青草池塘处处蛙。

有约不来过夜半，闲敲棋子落灯花。

## 塞下曲

**〔唐〕卢纶**

月黑雁飞高，单于夜遁逃。

欲将轻骑逐，大雪满弓刀。

## 蝶恋花·春景

**〔宋〕苏轼**

花褪残红青杏小，燕子飞时，绿水人家绕。枝上柳绵吹又少。天涯何处无芳草。

墙里秋千墙外道，墙外行人，墙里佳人笑。笑渐不闻声渐悄。多情却被无情恼。

## 题西林壁

**〔宋〕苏轼**

横看成岭侧成峰，远近高低各不同。

不识庐山真面目，只缘身在此山中。

## 江畔独步寻花·其六

**〔唐〕杜甫**

黄四娘家花满蹊，千朵万朵压枝低。

留连戏蝶时时舞，自在娇莺恰恰啼。

## 山村咏怀

**〔宋〕邵雍**

一去二三里，烟村四五家。

亭台六七座，八九十枝花。

### [诗抄目录](../poem.md)
