# 诗抄（2023-12-26）

## 近试上张水部
**〔唐〕朱庆馀**

洞房昨夜停红烛，待晓堂前拜舅姑。

妆罢低声问夫婿，画眉深浅入时无。

## 大林寺桃花
**〔唐〕白居易**

人间四月芳菲尽，山寺桃花始盛开。

长恨春归无觅处，不知转入此中来。

## 绣袈裟衣缘
**〔唐〕长屋**

山川异域，风月同天。

寄诸佛子，共结来缘。

## 戏为六绝句·其二
**〔唐〕杜甫**

王杨卢骆当时体，轻薄为文哂未休。

尔曹身与名俱灭，不废江河万古流。

## 钱塘湖春行
**〔唐〕白居易**

孤山寺北贾亭西，水面初平云脚低。

几处早莺争暖树，谁家新燕啄春泥。

乱花渐欲迷人眼，浅草才能没马蹄。

最爱湖东行不足，绿杨阴里白沙堤。

## 梦李白二首·其二
**〔唐〕杜甫**

浮云终日行，游子久不至。

三夜频梦君，情亲见君意。

告归常局促，苦道来不易。

江湖多风波，舟楫恐失坠。

出门搔白首，若负平生志。

冠盖满京华，斯人独憔悴。

孰云网恢恢，将老身反累。

千秋万岁名，寂寞身后事。

## 宣州谢朓楼饯别校书叔云
**〔唐〕李白**

弃我去者，昨日之日不可留；

乱我心者，今日之日多烦忧。

长风万里送秋雁，对此可以酣高楼。

蓬莱文章建安骨，中间小谢又清发。

俱怀逸兴壮思飞，欲上青天揽明月。

抽刀断水水更流，举杯消愁愁更愁。

人生在世不称意，明朝散发弄扁舟。

## 菩萨蛮·人人尽说江南好
**〔唐〕韦庄**

人人尽说江南好，游人只合江南老。春水碧于天，画船听雨眠。

垆边人似月，皓腕凝霜雪。未老莫还乡，还乡须断肠。

## 登科后
**〔唐〕孟郊**

昔日龌龊不足夸，今朝放荡思无涯。

春风得意马蹄疾，一日看尽长安花。

## 泊秦淮
**〔唐〕杜牧**

烟笼寒水月笼沙，夜泊秦淮近酒家。

商女不知亡国恨，隔江犹唱后庭花。

## 望驿台
**〔唐〕白居易**

靖安宅里当窗柳，望驿台前扑地花。

两处春光同日尽，居人思客客思家。

## 不第后赋菊
**〔唐〕黄巢**

待到秋来九月八，我花开后百花杀。

冲天香阵透长安，满城尽带黄金甲。

## 江雪
**〔唐〕柳宗元**

千山鸟飞绝，万径人踪灭。

孤舟蓑笠翁，独钓寒江雪。

## 己亥杂诗
**〔清〕龚自珍**

九州生气恃风雷，万马齐喑究可哀。

我劝天公重抖擞，不拘一格降人材。

## 和张仆射塞下曲·其二
**〔唐〕卢纶**

林暗草惊风，将军夜引弓。

平明寻白羽，没在石棱中。

## 韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外
**〔唐〕李商隐**

十岁裁诗走马成，冷灰残烛动离情。

桐花万里丹山路，雏凤清于老凤声。

<br>

剑栈风樯各苦辛，别时冰雪到时春。

为凭何逊休联句，瘦尽东阳姓沈人。

## 过故人庄
**〔唐〕孟浩然**

故人具鸡黍，邀我至田家。

绿树村边合，青山郭外斜。

开轩面场圃，把酒话桑麻。

待到重阳日，还来就菊花。

## 无题二首·其一
**〔唐〕李商隐**

昨夜星辰昨夜风，画楼西畔桂堂东。

身无彩凤双飞翼，心有灵犀一点通。

隔座送钩春酒暖，分曹射覆蜡灯红。

嗟余听鼓应官去，走马兰台类转蓬。
