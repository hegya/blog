---
layout: post
---
## 金缕衣
**〔唐〕杜秋娘**

劝君莫惜金缕衣，劝君惜取少年时。

花开堪折直须折，莫待无花空折枝。

## 秋夕
**〔唐〕杜牧**

银烛秋光冷画屏，轻罗小扇扑流萤。

天阶夜色凉如水，卧看牵牛织女星。 

## 饮酒·其五
**〔魏晋〕陶渊明**

结庐在人境，而无车马喧。

问君何能尔？心远地自偏。

采菊东篱下，悠然见南山。

山气日夕佳，飞鸟相与还。

此中有真意，欲辨已忘言。 

## 汴河怀古二首
**〔唐〕皮日休**

万艘龙舸绿丝间，载到扬州尽不还。

应是天教开汴水，一千余里地无山。

<br>

尽道隋亡为此河，至今千里赖通波。

若无水殿龙舟事，共禹论功不较多。

## 望月怀远
**〔唐〕张九龄**

海上生明月，天涯共此时。

情人怨遥夜，竟夕起相思。

灭烛怜光满，披衣觉露滋。

不堪盈手赠，还寝梦佳期。 

## 咏鹅
**〔唐〕骆宾王**

鹅，鹅，鹅，曲项向天歌。

白毛浮绿水，红掌拨清波。  

## 送别
**〔唐〕王维**

山中相送罢，日暮掩柴扉。

春草明年绿，王孙归不归？（明年 一作：年年）

## 定风波·南海归赠王定国侍人寓娘
**〔宋〕苏轼**

王定国歌儿曰柔奴，姓宇文氏，眉目娟丽，善应对，家世住京师。定国南迁归，余问柔：“广南风土， 应是不好？”柔对曰：“此心安处，便是吾乡。”因为缀词云。

<br>

常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。（天应乞与 一作：天教分付； 尽道 一作：自作）

万里归来颜愈少。微笑，笑时犹带岭梅香。试问岭南应不好，却道：此心安处是吾乡。

## 蝶恋花·伫倚危楼风细细
**〔宋〕柳永**

伫倚危楼风细细，望极春愁，黯黯生天际。草色烟光残照里，无言谁会凭阑意。（阑 通 栏）

拟把疏狂图一醉，对酒当歌，强乐还无味。衣带渐宽终不悔，为伊消得人憔悴。 

## 鹤冲天·黄金榜上
**〔宋〕柳永**

黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。

烟花巷陌，依约丹青屏障。幸有意中人，堪寻访。且恁偎红倚翠，风流事、平生畅。青春都一饷。忍把浮名，换了浅斟低唱！ 

## 断句
**〔宋〕苏麟**

近水楼台先得月，向阳花木易为春。
