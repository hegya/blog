# 诗抄（2024-01-26）

## 贾生

**〔唐〕李商隐**

宣室求贤访逐臣，贾生才调更无伦。

可怜夜半虚前席，不问苍生问鬼神。


## 江畔独步寻花·其五

**〔唐〕杜甫**

黄师塔前江水东，春光懒困倚微风。

桃花一簇开无主，可爱深红爱浅红？

## 绝句

**〔唐〕杜甫**

两个黄鹂鸣翠柳，一行白鹭上青天。

窗含西岭千秋雪，门泊东吴万里船。

## 独坐敬亭山

**〔唐〕李白**

众鸟高飞尽，孤云独去闲。

相看两不厌，只有敬亭山。（只有 一作：唯有）

## 南陵别儿童入京

**〔唐〕李白**

白酒新熟山中归，黄鸡啄黍秋正肥。

呼童烹鸡酌白酒，儿女嬉笑牵人衣。

高歌取醉欲自慰，起舞落日争光辉。

游说万乘苦不早，著鞭跨马涉远道。

会稽愚妇轻买臣，余亦辞家西入秦。

仰天大笑出门去，我辈岂是蓬蒿人。

## 题乌江亭

**〔唐〕杜牧**

胜败兵家事不期，包羞忍耻是男儿。

江东子弟多才俊，卷土重来未可知。

## 新嫁娘词三首

**〔唐〕王建**

邻家人未识，床上坐堆堆。

郎来傍门户，满口索钱财。

<br>

锦幛两边横，遮掩侍娘行。

遣郎铺簟席，相并拜亲情。

<br>

三日入厨下，洗手作羹汤。

未谙姑食性，先遣小姑尝。

## 自遣

**〔唐〕罗隐**

得即高歌失即休，多愁多恨亦悠悠。

今朝有酒今朝醉，明日愁来明日愁。

## 蜂

**〔唐〕罗隐**

不论平地与山尖，无限风光尽被占。

采得百花成蜜后，为谁辛苦为谁甜？

## 宿新市徐公店

**〔宋〕杨万里**

篱落疏疏一径深，树头新绿未成阴。（新绿 一作：花落）

儿童急走追黄蝶，飞入菜花无处寻。

## 元日

**〔宋〕王安石**

爆竹声中一岁除，春风送暖入屠苏。

千门万户曈曈日，总把新桃换旧符。

## 惠崇春江晚景

**〔宋〕苏轼**

竹外桃花三两枝，春江水暖鸭先知。

蒌蒿满地芦芽短，正是河豚欲上时。

## 望洞庭

**〔唐〕刘禹锡**

湖光秋月两相和，潭面无风镜未磨。

遥望洞庭山水翠，白银盘里一青螺。（山水翠 一作：山水色）

## 游园不值

**〔宋〕叶绍翁**

应怜屐齿印苍苔，小扣柴扉久不开。

春色满园关不住，一枝红杏出墙来。

## 寻隐者不遇

**〔唐〕贾岛**

松下问童子，言师采药去。

只在此山中，云深不知处。

## 别董大

**〔唐〕高适**

千里黄云白日曛，北风吹雁雪纷纷。

莫愁前路无知己，天下谁人不识君。

## 绝句

**〔宋〕志南**

古木阴中系短篷，杖藜扶我过桥东。

沾衣欲湿杏花雨，吹面不寒杨柳风。

## 江上渔者

**〔宋〕范仲淹**

江上往来人，但爱鲈鱼美。

君看一叶舟，出没风波里。

## 剑门道中遇微雨

**〔宋〕陆游**

衣上征尘杂酒痕，远游无处不消魂。

此身合是诗人未？细雨骑驴入剑门。

## 游园不值

**〔宋〕叶绍翁**

## 游园不值

**〔宋〕叶绍翁**

### [诗抄目录](../poem.md)
