# 诗抄（2024-01-12）

## 嫦娥

**〔唐〕李商隐**

云母屏风烛影深，长河渐落晓星沉。

嫦娥应悔偷灵药，碧海青天夜夜心。

## 书湖阴先生壁二首

**〔宋〕王安石**

茅檐长扫净无苔，花木成畦手自栽。

一水护田将绿绕，两山排闼送青来。

<br>

桑条索漠楝花繁，风敛余香暗度垣。

黄鸟数声残午梦，尚疑身属半山园。

## 己亥杂诗·其五

**〔清〕龚自珍**

浩荡离愁白日斜，吟鞭东指即天涯。

落红不是无情物，化作春泥更护花。

## 破阵子·为陈同甫赋壮词以寄之

**〔宋〕辛弃疾**

醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。

马作的卢飞快，弓如霹雳弦惊。了却君王天下事，赢得生前身后名。可怜白发生！

## 春夜喜雨

**〔唐〕杜甫**

好雨知时节，当春乃发生。

随风潜入夜，润物细无声。

野径云俱黑，江船火独明。

晓看红湿处，花重锦官城。

## 冬夜读书示子聿

**〔宋〕陆游**

古人学问无遗力，少壮工夫老始成。

纸上得来终觉浅，绝知此事要躬行。

## 游子吟

**〔唐〕孟郊**

慈母手中线，游子身上衣。

临行密密缝，意恐迟迟归。

谁言寸草心，报得三春晖。

## 丑奴儿·书博山道中壁

**〔宋〕辛弃疾**

少年不识愁滋味，爱上层楼。爱上层楼，为赋新词强说愁。

而今识尽愁滋味，欲说还休。欲说还休，却道“天凉好个秋”！

## 江城子·密州出猎

**〔宋〕苏轼**

老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。

酒酣胸胆尚开张。鬓微霜，又何妨！持节云中，何日遣冯唐？会挽雕弓如满月，西北望，射天狼。

## 鹊桥仙·纤云弄巧

**〔宋〕秦观**

纤云弄巧，飞星传恨，银汉迢迢暗度。金风玉露一相逢，便胜却人间无数。

柔情似水，佳期如梦，忍顾鹊桥归路！两情若是久长时，又岂在朝朝暮暮。

## 短歌行

**〔汉〕曹操**

对酒当歌，人生几何！

譬如朝露，去日苦多。

慨当以慷，忧思难忘。

何以解忧？唯有杜康。

青青子衿，悠悠我心。

但为君故，沉吟至今。

呦呦鹿鸣，食野之苹。

我有嘉宾，鼓瑟吹笙。

明明如月，何时可掇？

忧从中来，不可断绝。

越陌度阡，枉用相存。

契阔谈䜩，心念旧恩。

月明星稀，乌鹊南飞。

绕树三匝，何枝可依？

山不厌高，海不厌深。

周公吐哺，天下归心。

## 洗儿戏作

**〔宋〕苏轼**

人皆养子望聪明，我被聪明误一生。

惟愿孩儿愚且鲁，无灾无难到公卿。

## 咏雪

**〔清〕郑燮**

一片两片三四片，五六七八九十片。

千片万片无数片，飞入梅花都不见。

## 满江红·写怀

**〔宋〕岳飞**

怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！

靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。

## 青玉案·元夕

**〔宋〕辛弃疾**

东风夜放花千树，更吹落、星如雨。宝马雕车香满路。凤箫声动，玉壶光转，一夜鱼龙舞。

蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。

## 游山西村

**〔宋〕陆游**

莫笑农家腊酒浑，丰年留客足鸡豚。

山重水复疑无路，柳暗花明又一村。

箫鼓追随春社近，衣冠简朴古风存。

从今若许闲乘月，拄杖无时夜叩门。

## 秋浦歌十七首·其十五

**〔唐〕李白**

白发三千丈，缘愁似个长。

不知明镜里，何处得秋霜。

## 山行

**〔唐〕杜牧**

远上寒山石径斜，白云深处有人家。

停车坐爱枫林晚，霜叶红于二月花。

### [诗抄目录](../poem.md)
