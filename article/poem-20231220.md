# 诗抄（2023-12-20）

## 惠州一绝
**〔宋〕苏轼**

罗浮山下四时春，卢橘杨梅次第新。

日啖荔枝三百颗，不辞长作岭南人。

## 乌衣巷
**〔唐〕刘禹锡**

朱雀桥边野草花，乌衣巷口夕阳斜。

旧时王谢堂前燕，飞入寻常百姓家。

## 赠卫八处士
**〔唐〕杜甫**

人生不相见，动如参与商。

今夕复何夕，共此灯烛光。

少壮能几时，鬓发各已苍。

访旧半为鬼，惊呼热中肠。

焉知二十载，重上君子堂。

昔别君未婚，儿女忽成行。

怡然敬父执，问我来何方。

问答乃未已，驱儿罗酒浆。

夜雨剪春韭，新炊间黄粱。

主称会面难，一举累十觞。

十觞亦不醉，感子故意长。

明日隔山岳，世事两茫茫。

## 竹里馆
**〔唐〕王维**

独坐幽篁里，弹琴复长啸。

深林人不知，明月来相照。

## 山居秋暝
**〔唐〕王维**

空山新雨后，天气晚来秋。

明月松间照，清泉石上流。

竹喧归浣女，莲动下渔舟。

随意春芳歇，王孙自可留。

## 古朗月行（节选）
**〔唐〕李白**

小时不识月，呼作白玉盘。

又疑瑶台镜，飞在青云端。

## 出塞
**〔唐〕王昌龄**

秦时明月汉时关，万里长征人未还。

但使龙城飞将在，不教胡马度阴山。

## 摸鱼儿·雁丘词
**〔金〕元好问**

乙丑岁赴试并州，道逢捕雁者云：“今旦获一雁，杀之矣。其脱网者悲鸣不能去，竟自投于地而死。”予因买得之，葬之汾水之上，垒石为识，号曰“雁丘”。同行者多为赋诗，予亦有《雁丘词》。旧所作无宫商，今改定之。

<br>

问世间，情是何物，直教生死相许？天南地北双飞客，老翅几回寒暑。欢乐趣，离别苦，就中更有痴儿女。君应有语：渺万里层云，千山暮雪，只影向谁去？

横汾路，寂寞当年箫鼓，荒烟依旧平楚。招魂楚些何嗟及，山鬼暗啼风雨。天也妒，未信与，莺儿燕子俱黄土。千秋万古，为留待骚人，狂歌痛饮，来访雁丘处。

## 天净沙·秋思
**〔元〕马致远**

枯藤老树昏鸦，小桥流水人家，古道西风瘦马。夕阳西下，断肠人在天涯。

## 终身误
**〔清〕曹雪芹**

都道是金玉良缘，俺只念木石前盟。

空对着，山中高士晶莹雪；终不忘，世外仙姝寂寞林。

叹人间，美中不足今方信。

纵然是齐眉举案，到底意难平。

## 武陵春·春晚
**〔宋〕李清照**

风住尘香花已尽，日晚倦梳头。物是人非事事休，欲语泪先流。

闻说双溪春尚好，也拟泛轻舟。只恐双溪舴艋舟，载不动许多愁。

## 陋室铭
**〔唐〕刘禹锡**

山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？

## 观沧海
**〔汉〕曹操**

东临碣石，以观沧海。

水何澹澹，山岛竦峙。

树木丛生，百草丰茂。

秋风萧瑟，洪波涌起。

日月之行，若出其中；

星汉灿烂，若出其里。

幸甚至哉，歌以咏志。

## 行宫
**〔唐〕元稹**

寥落古行宫，宫花寂寞红。

白头宫女在，闲坐说玄宗。

## 登乐游原
**〔唐〕李商隐**

向晚意不适，驱车登古原。

夕阳无限好，只是近黄昏。

## 春望
**〔唐〕杜甫**

国破山河在，城春草木深。

感时花溅泪，恨别鸟惊心。

烽火连三月，家书抵万金。

白头搔更短，浑欲不胜簪。

## 咏柳
**〔唐〕贺知章**

碧玉妆成一树高，万条垂下绿丝绦。

不知细叶谁裁出，二月春风似剪刀。

## 李延年歌
**〔汉〕李延年**

北方有佳人，绝世而独立。

一顾倾人城，再顾倾人国。

宁不知倾城与倾国？佳人难再得。

### [诗抄目录](../poem.md)
