# 诗抄（2024-01-19）

## 金铜仙人辞汉歌
**〔唐〕李贺**

魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。

<br>

茂陵刘郎秋风客，夜闻马嘶晓无迹。

画栏桂树悬秋香，三十六宫土花碧。

魏官牵车指千里，东关酸风射眸子。

空将汉月出宫门，忆君清泪如铅水。

衰兰送客咸阳道，天若有情天亦老。

携盘独出月荒凉，渭城已远波声小。

## 宿建德江
**〔唐〕孟浩然**

移舟泊烟渚，日暮客愁新。

野旷天低树，江清月近人。

## 虞美人·春花秋月何时了
**〔五代〕李煜**

春花秋月何时了？往事知多少。小楼昨夜又东风，故国不堪回首月明中。

雕栏玉砌应犹在，只是朱颜改。问君能有几多愁？恰似一江春水向东流。（栏 一作：阑）

## 浪淘沙令·帘外雨潺潺
**〔五代〕李煜**

帘外雨潺潺，春意阑珊。罗衾不耐五更寒。梦里不知身是客，一晌贪欢。

独自莫凭栏，无限江山。别时容易见时难。流水落花春去也，天上人间。

## 春江花月夜
**〔唐〕张若虚**

春江潮水连海平，海上明月共潮生。

滟滟随波千万里，何处春江无月明。

江流宛转绕芳甸，月照花林皆似霰。

空里流霜不觉飞，汀上白沙看不见。

江天一色无纤尘，皎皎空中孤月轮。

江畔何人初见月？江月何年初照人？

人生代代无穷已，江月年年望相似。（望相似 一作：只相似）

不知江月待何人，但见长江送流水。

白云一片去悠悠，青枫浦上不胜愁。

谁家今夜扁舟子？何处相思明月楼？

可怜楼上月裴回，应照离人妆镜台。（裴回 一作：徘徊）

玉户帘中卷不去，捣衣砧上拂还来。

此时相望不相闻，愿逐月华流照君。

鸿雁长飞光不度，鱼龙潜跃水成文。

昨夜闲潭梦落花，可怜春半不还家。

江水流春去欲尽，江潭落月复西斜。

斜月沉沉藏海雾，碣石潇湘无限路。

不知乘月几人归，落月摇情满江树。（落月 一作：落花）

## 春宵
**〔宋〕苏轼**

春宵一刻值千金，花有清香月有阴。

歌管楼台声细细，秋千院落夜沉沉。

## 赴戍登程口占示家人二首·其二
**〔清〕林则徐**

力微任重久神疲，再竭衰庸定不支。

苟利国家生死以，岂因祸福避趋之。

谪居正是君恩厚，养拙刚于戍卒宜。

戏与山妻谈故事，试吟断送老头皮。

## 永遇乐·京口北固亭怀古
**〔宋〕辛弃疾**

千古江山，英雄无觅孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。

元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？

## 村居
**〔清〕高鼎**

草长莺飞二月天，拂堤杨柳醉春烟。

儿童散学归来早，忙趁东风放纸鸢。

## 暮江吟
**〔唐〕白居易**

一道残阳铺水中，半江瑟瑟半江红。

可怜九月初三夜，露似真珠月似弓。

## 所见
**〔清〕袁枚**

牧童骑黄牛，歌声振林樾。

意欲捕鸣蝉，忽然闭口立。

## 晓出净慈寺送林子方
**〔宋〕杨万里**

毕竟西湖六月中，风光不与四时同。

接天莲叶无穷碧，映日荷花别样红。

## 小池
**〔宋〕杨万里**

泉眼无声惜细流，树阴照水爱晴柔。（阴 一作：荫）

小荷才露尖尖角，早有蜻蜓立上头。

## 春日
**〔宋〕朱熹**

胜日寻芳泗水滨，无边光景一时新。

等闲识得东风面，万紫千红总是春。

## 梅花
**〔宋〕王安石**

墙角数枝梅，凌寒独自开。

遥知不是雪，为有暗香来。

## 赐萧瑀
**〔唐〕李世民**

疾风知劲草，板荡识诚臣。

勇夫安识义，智者必怀仁。

## 回乡偶书
**〔唐〕贺知章**

少小离家老大回，乡音无改鬓毛衰。

儿童相见不相识，笑问客从何处来。

## 垓下歌
**〔汉〕项羽**

力拔山兮气盖世。时不利兮骓不逝。

骓不逝兮可奈何！虞兮虞兮奈若何！

## 紫薇花
**〔唐〕杜牧**

晓迎秋露一枝新，不占园中最上春。

桃李无言又何在，向风偏笑艳阳人。

## 题都城南庄
**〔唐〕崔护**

去年今日此门中，人面桃花相映红。

人面不知何处去，桃花依旧笑春风。

### [诗抄目录](../poem.md)
