---
layout: post
---
## 梅花
**〔宋〕王安石**

白玉堂前一树梅，为谁零落为谁开。

唯有春风最相惜，一年一度一归来。

## 陇西行四首·其二
**〔唐〕陈陶**

誓扫匈奴不顾身，五千貂锦丧胡尘。

可怜无定河边骨，犹是春闺梦里人！

## 十一月四日风雨大作二首
**〔宋〕陆游**

风卷江湖雨暗村，四山声作海涛翻。

溪柴火软蛮毡暖，我与狸奴不出门。

<br>

僵卧孤村不自哀，尚思为国戍轮台。

夜阑卧听风吹雨，铁马冰河入梦来。

## 前出塞九首·其六
**〔唐〕杜甫**

挽弓当挽强，用箭当用长。

射人先射马，擒贼先擒王。

杀人亦有限，列国自有疆。

苟能制侵陵，岂在多杀伤。

## 望庐山瀑布
**〔唐〕李白**

日照香炉生紫烟，遥看瀑布挂前川。

飞流直下三千尺，疑是银河落九天。

## 观书有感·其一
**〔宋〕朱熹**

半亩方塘一鉴开，天光云影共徘徊。

问渠那得清如许？为有源头活水来。

## 凉州词二首·其一
**〔唐〕王之涣**

黄河远上白云间，一片孤城万仞山。

羌笛何须怨杨柳，春风不度玉门关。

## 泊船瓜洲
**〔宋〕王安石**

京口瓜洲一水间，钟山只隔数重山。

春风又绿江南岸，明月何时照我还。

## 赤壁
**〔唐〕杜牧**

折戟沉沙铁未销，自将磨洗认前朝。

东风不与周郎便，铜雀春深锁二乔。
