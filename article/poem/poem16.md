# 诗抄（2025-02-04）

## 穷老

**〔宋〕陆游**

穷老宁须叹，吾生得已多。

风埃弃朝帻，烟雨弄渔蓑。

富屋乌爰止，闲门爵可罗。

人生只此是，得酒且高歌。

## 丑奴儿（醉中有歌此诗以劝酒者，聊隐括之）

**〔宋〕辛弃疾**

晚来云淡秋光薄，落日晴天。落日晴天。堂上风斜画烛烟。

从渠去买人间恨，字字都圆。字字都圆。肠断西风十四弦。

## 卜算子·感旧

**〔宋〕苏轼**

_自京口还钱塘，道中寄述古太守_

蜀客到江南，长忆吴山好。吴蜀风流自古同，归去应须早。

还与去年人，共藉西湖草。莫惜尊前仔细看，应是容颜老。

### [诗抄目录](../poem.md)
