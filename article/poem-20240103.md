---
layout: post
---
## 如梦令·常记溪亭日暮
**〔宋〕李清照**

常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。

## 凉州词
**〔唐〕王翰**

葡萄美酒夜光杯，欲饮琵琶马上催。

醉卧沙场君莫笑，古来征战几人回？

## 南园十三首·其六
**〔唐〕李贺**

寻章摘句老雕虫，晓月当帘挂玉弓。

不见年年辽海上，文章何处哭秋风。

## 题鹤林寺僧舍
**〔唐〕李涉**

终日昏昏醉梦间，忽闻春尽强登山。

因过竹院逢僧话，偷得浮生半日闲。

## 客至
**〔唐〕杜甫**

舍南舍北皆春水，但见群鸥日日来。

花径不曾缘客扫，蓬门今始为君开。

盘飧市远无兼味，樽酒家贫只旧醅。

肯与邻翁相对饮，隔篱呼取尽余杯。

## 视刀环歌
**〔唐〕刘禹锡**

常恨言语浅，不如人意深。

今朝两相视，脉脉万重心。

## 再游玄都观
**〔唐〕刘禹锡**

百亩庭中半是苔，桃花净尽菜花开。

种桃道士归何处，前度刘郎今又来。

## 黄鹤楼送孟浩然之广陵
**〔唐〕李白**

故人西辞黄鹤楼，烟花三月下扬州。

孤帆远影碧空尽，唯见长江天际流。

## 商山早行
**〔唐〕温庭筠**

晨起动征铎，客行悲故乡。

鸡声茅店月，人迹板桥霜。

槲叶落山路，枳花明驿墙。

因思杜陵梦，凫雁满回塘。
