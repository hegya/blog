# 诗抄（2024-01-04）

## 梅花
**〔宋〕王安石**

白玉堂前一树梅，为谁零落为谁开。

唯有春风最相惜，一年一度一归来。

## 陇西行四首·其二
**〔唐〕陈陶**

誓扫匈奴不顾身，五千貂锦丧胡尘。

可怜无定河边骨，犹是春闺梦里人！

## 十一月四日风雨大作二首
**〔宋〕陆游**

风卷江湖雨暗村，四山声作海涛翻。

溪柴火软蛮毡暖，我与狸奴不出门。

<br>

僵卧孤村不自哀，尚思为国戍轮台。

夜阑卧听风吹雨，铁马冰河入梦来。

## 前出塞九首·其六
**〔唐〕杜甫**

挽弓当挽强，用箭当用长。

射人先射马，擒贼先擒王。

杀人亦有限，列国自有疆。

苟能制侵陵，岂在多杀伤。

## 望庐山瀑布
**〔唐〕李白**

日照香炉生紫烟，遥看瀑布挂前川。

飞流直下三千尺，疑是银河落九天。

## 观书有感·其一
**〔宋〕朱熹**

半亩方塘一鉴开，天光云影共徘徊。

问渠那得清如许？为有源头活水来。

## 凉州词二首·其一
**〔唐〕王之涣**

黄河远上白云间，一片孤城万仞山。

羌笛何须怨杨柳，春风不度玉门关。

## 泊船瓜洲
**〔宋〕王安石**

京口瓜洲一水间，钟山只隔数重山。

春风又绿江南岸，明月何时照我还。

## 赤壁
**〔唐〕杜牧**

折戟沉沙铁未销，自将磨洗认前朝。

东风不与周郎便，铜雀春深锁二乔。

## 雨霖铃·寒蝉凄切
**〔宋〕柳永**

寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。

多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？

## 秋夜将晓出篱门迎凉有感二首
**〔宋〕陆游**

迢迢天汉西南落，喔喔邻鸡一再鸣。

壮志病来消欲尽，出门搔首怆平生。

<br>

三万里河东入海，五千仞岳上摩天。

遗民泪尽胡尘里，南望王师又一年。

## 悯农二首
**〔唐〕李绅**

春种一粒粟，秋收万颗子。

四海无闲田，农夫犹饿死。

<br>

锄禾日当午，汗滴禾下土。

谁知盘中餐，粒粒皆辛苦？

## 论诗五首·其二
**〔清〕赵翼**

李杜诗篇万口传，至今已觉不新鲜。

江山代有才人出，各领风骚数百年。

## 卜算子·我住长江头
**〔宋〕李之仪**

我住长江头，君住长江尾。日日思君不见君，共饮长江水。

此水几时休，此恨何时已。只愿君心似我心，定不负相思意。

## 船夜援琴
**〔唐〕白居易**

鸟栖鱼不动，月照夜江深。

身外都无事，舟中只有琴。

七弦为益友，两耳是知音。

心静即声淡，其间无古今。

## 江上值水如海势聊短述
**〔唐〕杜甫**

为人性僻耽佳句，语不惊人死不休。

老去诗篇浑漫与，春来花鸟莫深愁。

新添水槛供垂钓，故着浮槎替入舟。

焉得思如陶谢手，令渠述作与同游。

## 观猎
**〔唐〕王维**

风劲角弓鸣，将军猎渭城。

草枯鹰眼疾，雪尽马蹄轻。

忽过新丰市，还归细柳营。

回看射雕处，千里暮云平。

## 菩萨蛮·回文
**〔宋〕苏轼**

峤南江浅红梅小，小梅红浅江南峤。窥我向疏篱，篱疏向我窥。

老人行即到，到即行人老。离别惜残枝，枝残惜别离。

### [诗抄目录](../poem.md)
