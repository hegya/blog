# 诗抄（2023-12-22）

## 放言五首·其三

**〔唐〕白居易**

赠君一法决狐疑，不用钻龟与祝蓍。

试玉要烧三日满，辨材须待七年期。

周公恐惧流言日，王莽谦恭未篡时。

向使当初身便死，一生真伪复谁知？

## 闻官军收河南河北

**〔唐〕杜甫**

剑外忽传收蓟北，初闻涕泪满衣裳。

却看妻子愁何在，漫卷诗书喜欲狂。

白日放歌须纵酒，青春作伴好还乡。

即从巴峡穿巫峡，便下襄阳向洛阳。

## 马诗二十三首·其五

**〔唐〕李贺**

大漠沙如雪，燕山月似钩。

何当金络脑，快走踏清秋。

## 龟虽寿

**〔汉〕曹操**

神龟虽寿，犹有竟时；

腾蛇乘雾，终为土灰。

老骥伏枥，志在千里；

烈士暮年，壮心不已。

盈缩之期，不但在天；

养怡之福，可得永年。

幸甚至哉，歌以咏志。

## 江南

**〔汉〕汉乐府**

江南可采莲，莲叶何田田。鱼戏莲叶间。

鱼戏莲叶东，鱼戏莲叶西，鱼戏莲叶南，鱼戏莲叶北。

## 早发白帝城

**〔唐〕李白**

朝辞白帝彩云间，千里江陵一日还。

两岸猿声啼不住，轻舟已过万重山。

## 江南春

**〔唐〕杜牧**

千里莺啼绿映红，水村山郭酒旗风。

南朝四百八十寺，多少楼台烟雨中。

## 子夜吴歌·秋歌

**〔唐〕李白**

长安一片月，万户捣衣声。

秋风吹不尽，总是玉关情。

何日平胡虏，良人罢远征。

## 墨梅

**〔唐〕王冕**

我家洗砚池头树，朵朵花开淡墨痕。

不要人夸好颜色，只留清气满乾坤。

## 小儿垂钓

**〔唐〕胡令能**

蓬头稚子学垂纶，侧坐莓苔草映身。

路人借问遥招手，怕得鱼惊不应人。

## 临江仙·滚滚长江东逝水

**〔明〕杨慎**

滚滚长江东逝水，浪花淘尽英雄。是非成败转头空。青山依旧在，几度夕阳红。

白发渔樵江渚上，惯看秋月春风。一壶浊酒喜相逢。古今多少事，都付笑谈中。

## 送友人

**〔唐〕李白**

青山横北郭，白水绕东城。

此地一为别，孤蓬万里征。

浮云游子意，落日故人情。

挥手自兹去，萧萧班马鸣。

## 过华清宫绝句三首·其一

**〔唐〕杜牧**

长安回望绣成堆，山顶千门次第开。

一骑红尘妃子笑，无人知是荔枝来。

## 画

**〔唐〕王维**

远看山有色，近听水无声。

春去花还在，人来鸟不惊。

## 江南逢李龟年

**〔唐〕杜甫**

岐王宅里寻常见，崔九堂前几度闻。

正是江南好风景，落花时节又逢君。

## 石灰吟

**〔明〕于谦**

千锤万凿出深山，烈火焚烧若等闲。

粉骨碎身浑不怕，要留清白在人间。

## 赠邻女

**〔唐〕鱼玄机**

羞日遮罗袖，愁春懒起妆。

易求无价宝，难得有心郎。

枕上潜垂泪，花间暗断肠。

自能窥宋玉，何必恨王昌？

## 望天门山

**〔唐〕李白**

天门中断楚江开，碧水东流至此回。

两岸青山相对出，孤帆一片日边来。

### [诗抄目录](../poem.md)
