# 诗抄（2024-01-02）

## 酬乐天扬州初逢席上见赠
**〔唐〕刘禹锡**

巴山楚水凄凉地，二十三年弃置身。

怀旧空吟闻笛赋，到乡翻似烂柯人。

沉舟侧畔千帆过，病树前头万木春。

今日听君歌一曲，暂凭杯酒长精神。

## 声声慢·寻寻觅觅
**〔宋〕李清照**

寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急！雁过也，正伤心，却是旧时相识。

满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏、点点滴滴。这次第，怎一个愁字了得！

## 饮湖上初晴后雨二首·其二
**〔宋〕苏轼**

水光潋滟晴方好，山色空蒙雨亦奇。

欲把西湖比西子，淡妆浓抹总相宜。

## 无题·相见时难别亦难
**〔唐〕李商隐**

相见时难别亦难，东风无力百花残。

春蚕到死丝方尽，蜡炬成灰泪始干。

晓镜但愁云鬓改，夜吟应觉月光寒。

蓬山此去无多路，青鸟殷勤为探看。

## 登金陵凤凰台
**〔唐〕李白**

凤凰台上凤凰游，凤去台空江自流。

吴宫花草埋幽径，晋代衣冠成古丘。

三山半落青天外，二水中分白鹭洲。

总为浮云能蔽日，长安不见使人愁。

## 遣怀
**〔唐〕杜牧**

落魄江湖载酒行，楚腰纤细掌中轻。

十年一觉扬州梦，赢得青楼薄幸名。

## 念奴娇·赤壁怀古
**〔宋〕苏轼**

大江东去，浪淘尽，千古风流人物。

故垒西边，人道是，三国周郎赤壁。

乱石穿空，惊涛拍岸，卷起千堆雪。

江山如画，一时多少豪杰。

<br>

遥想公瑾当年，小乔初嫁了，雄姿英发。

羽扇纶巾，谈笑间，樯橹灰飞烟灭。

故国神游，多情应笑我，早生华发。

人生如梦，一尊还酹江月。

## 相思
**〔唐〕王维**

红豆生南国，春来发几枝。

愿君多采撷，此物最相思。

## 过零丁洋
**〔宋〕文天祥**

辛苦遭逢起一经，干戈寥落四周星。

山河破碎风飘絮，身世浮沉雨打萍。

惶恐滩头说惶恐，零丁洋里叹零丁。

人生自古谁无死？留取丹心照汗青。

## 如梦令·常记溪亭日暮
**〔宋〕李清照**

常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。

## 凉州词
**〔唐〕王翰**

葡萄美酒夜光杯，欲饮琵琶马上催。

醉卧沙场君莫笑，古来征战几人回？

## 南园十三首·其六
**〔唐〕李贺**

寻章摘句老雕虫，晓月当帘挂玉弓。

不见年年辽海上，文章何处哭秋风。

## 题鹤林寺僧舍
**〔唐〕李涉**

终日昏昏醉梦间，忽闻春尽强登山。

因过竹院逢僧话，偷得浮生半日闲。

## 客至
**〔唐〕杜甫**

舍南舍北皆春水，但见群鸥日日来。

花径不曾缘客扫，蓬门今始为君开。

盘飧市远无兼味，樽酒家贫只旧醅。

肯与邻翁相对饮，隔篱呼取尽余杯。

## 视刀环歌
**〔唐〕刘禹锡**

常恨言语浅，不如人意深。

今朝两相视，脉脉万重心。

## 再游玄都观
**〔唐〕刘禹锡**

百亩庭中半是苔，桃花净尽菜花开。

种桃道士归何处，前度刘郎今又来。

## 黄鹤楼送孟浩然之广陵
**〔唐〕李白**

故人西辞黄鹤楼，烟花三月下扬州。

孤帆远影碧空尽，唯见长江天际流。

## 商山早行
**〔唐〕温庭筠**

晨起动征铎，客行悲故乡。

鸡声茅店月，人迹板桥霜。

槲叶落山路，枳花明驿墙。

因思杜陵梦，凫雁满回塘。
